# Til deg som sit på gjerdet, men så gjerne vil bidra

Med dette blogginnlegget vil eg motivera deg som sit på gjerdet til å publisera meir. Enten det er foredrag på konferansar eller blogginnlegg på Medium. Opp gjennom min eigen karriere har eg høyrt mange rasjonaliseringar frå folk som gjerne _vil_ bidra, men som av ymse årsakar overbeviser seg sjølv om at dei ikkje _kan_ bidra. No skal eg syna deg kvifor du mest sannsynlig tenker feil om dette er deg.

Når eg seier _bidrag_ meiner eg sånt som: Presentasjonar, blogginnlegg, artiklar, o.l.


## Redd for at folk som er meir kompetente enn deg skal kritisera deg?

Eg har nokre gode nyhender! Folk som er meir kompetente enn deg vil mest sannsynlig ikkje møte opp i salen (om det er eit foredrag) eller lesa innlegget (om det er ein artikkel). Kvifor skulle dei gjort det? Dei kan det jo frå før av!

Det finst sjølvsagt raringar som møter opp på foredrag berre for å få sitt eige ego bekrefta, men dei treng du ikkje lata sleppa til uansett. Spørsmålsrunden etter foredraget ditt kan du med fordel droppa – dei er _som regel ein dårlig idé_ uansett då folk lurer på ulike ting – så du treng ikkje frykte at den lokale altvitaren skal setta deg til veggs. Innviter heller til spørsmål etter foredraget på tomannshand. Då treng ikkje dei uinteresserte høyre på allskens obskure spørsmål, og altvitaren får ikkje endorfindosen sin av å få eit ufortjent publikum.


## Ikkje hald igjen med å sende inn forslag til konferansar

Det er programmkomitéen si oppgåve å vurdere om bidraget passer hundre prosent eller ei. Ikkje di. Du får alltid avslag på dei bidraga du ikkje sender inn.


## "Mitt bidrag er dårligare enn dei andre på X"

Enten X er JavaZone eller blogg.bekk.no så høyrer eg støtt og stadig at folk held igjen fordi dei føler at det dei evner å produsere aldri vil bli så godt som det dei beste produserer. Folk flest går ikkje rundt og samanlikner foredraga eller blogginnlegga til andre etterpå. Eg gjer det i alle fall ikkje. Tviler på at særlig mange andre gjer det heller.


## Støtt andre som har bidratt!

Ikkje la kjente og kjære sine bidrag gå uakta hen! Skryt av dei. Ikkje vér gniten med "like"-en. Fortel dei kva dei gjorde bra. Du vil på den måten auka sannsynet for at dei produserer meir og du auker synligheita på bidraget deira. Når det deretter er din tur til å bidra med noko så er du kanskje så heldig at dei gjengjeld tenesta.
