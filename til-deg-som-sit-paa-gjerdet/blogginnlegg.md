# Hopp ned frå gjerdet! Publiser!

Med dette blogginnlegget vil eg motivera deg som sit på gjerdet til å publisera meir. Enten det er foredrag på konferansar eller blogginnlegg på Medium. Opp gjennom min eigen karriere har eg høyrt mange rasjonaliseringar frå folk som gjerne _vil_ bidra, men som av ymse årsakar overbeviser seg sjølv om at dei ikkje _kan_ bidra. Legg frå deg bedragarsyndromet og ikkje vér eit hinder for deg sjølv!

Med _bidrag_ meiner eg sånt som presentasjonar, blogginnlegg, artiklar, o.l.


## Myter som hindrer deg i å publisera

Det er flauare å blotta hjarta sitt framfor eit publikum enn den nakne kroppen sin, men som regel har folk meir nytte av å høyra tankane dine enn av å sjå deg naken. Det er mange mørke tankar som hindrer oss i å opna oss og bidra med erfaringane våre.


### "Det finst andre som er meir skikka til å skrive/snakke om temaet"

Eg har nokre gode nyhender! Folk som er meir kompetente enn deg vil mest sannsynlig ikkje møte opp i salen (om det er eit foredrag) eller lesa innlegget (om det er ein artikkel). Kvifor skal dei det? Dei kan det jo frå før av!

Det er ikkje eingong sikkert at dei som eigentlig hadde vore betre skikka kjem til å sende inn den presentasjonen eller skrive det blogginnlegget. Resultatet blir då at ein heil del uheldige sjeler må klara seg utan å bli opplyst.

Det finst sjølvsagt raringar som møter opp på foredrag berre for å få sitt eige ego bekrefta, men dei treng du ikkje lata sleppa til uansett. Spørsmålsrunden etter foredraget ditt kan du med fordel droppa – den er _som regel ein dårlig idé_ uansett då folk lurer på ulike ting – så du treng ikkje frykte at den lokale altvitaren skal setta deg til veggs. Innviter heller til spørsmål etter foredraget på tomannshand. Då treng ikkje dei uinteresserte høyre på allskens obskure spørsmål, og altvitaren får ikkje endorfindosen sin av å få eit ufortjent publikum.


### "Folk har sikkert høyrt om dette før"

Kor mange geniale idéar har vel ikkje menneskeslekta gått glipp av fordi opphavspersonen tenkte "Dette veit sikkert alle frå før av"? Tenk heller sånn: Om du har brukt noko tid på læra akkurat denne eine tingen så vil garantert mange andre bruke like lang tid. Del derfor utan skam og utan anger. Som eg sa over: Dei som kan det frå før går forbi. Dei som ikkje kan det blir opplyst av _deg_.


### "Foredraget passer ikkje så godt inn på Konferanse X"

Det er programmkomitéen si oppgåve å vurdere om bidraget passer godt nok inn eller ei – ikkje du – så ikkje nøl. Du får alltid avslag på dei bidraga du ikkje sender inn. Stol litt på at programkomitéen gjer jobben sin.


### "Mitt bidrag er dårligare enn dei andre sine"

Enten det er snakk om JavaZone eller blogg.bekk.no så høyrer eg støtt og stadig at folk held igjen fordi dei føler at det dei evner å produsere aldri vil bli så godt som det dei beste produserer. Folk flest går ikkje rundt og samanlikner foredraga eller blogginnlegga til andre etterpå. Eg gjer det i alle fall ikkje. Tviler på at særlig mange andre gjer det heller.

Det vil alltid vera nokon andre på same plass som deg vekkjer mykkje meir [åtgaum](https://ordbok.uib.no/perl/ordbok.cgi?OPP=%C3%A5tgaum&nynorsk=+&ordbok=begge) enn deg med bidraga sine, men om dei hadde latt den same frykta hindre dei i å levera så hadde dei aldri blitt så gode heller. "Fake it 'til you make it" som me seier på nynorsk.


## Kort ned dørstokkmila

Å gje seg sjølv riktig haldning er utan tvil det viktigaste steget. Skal ein gå gjennom døra kan ein ikkje vera redd ho. Men for å faktisk gidde å gå gjennom kan ein ved hjelp av eit knippe teknikkar gjera arbeidet enklare for seg sjølv.


### Splitt og hersk

Mange tenker at ein presentasjon eller ein artikkel må dekka all verda for å kunne vera relevant. Ein ting er sikkert, det er ein fantastisk måte å aldri kome i mål på. Bryt heller opp i mindre leveransar. Tenk MVP og Lean Startup her også. Ingen hindrer deg i å utvide ein lyntale til eit foredrag eller eit 2-siders blogginnlegg til eit middels langt kvad i framtida.


### Loggfør ting du har lært

Skriv ned ting du lærer ein stad. Ved jamne mellomrom kan du gå over det du har lært i det siste og sjå etter mønster. Før du veit ordet av det har du allereie eit halvt blogginnlegg liggande. Tankearbeidet er fort meir enn halve jobben.


### Støtt andre som har bidratt!

Ikkje la kjente og kjære sine bidrag gå uakta hen! Skryt av dei. Ikkje vér gniten med "like"-en. Fortel dei kva dei gjorde bra. Du vil på den måten auka sannsynet for at dei produserer meir og du auker synligheita på bidraget deira. Dette bidreg til å bygge ein tilbakemeldingskultur. Når det deretter er din tur til å bidra med noko så er du kanskje så heldig at dei gjengjeld tenesta.

Rett etter _ukonstruktive negative tilbakemeldingar_ på skalaen over kjipe ting her i verda finn du _null tilbakemeldingar_ når du har lagt 40 timar ned i eit stykke arbeid. Litt konstruktivt skryt er betre løn enn ... vel, _løn_.


## Konklusjon

Slutt å samanlikna deg med alle andre. Sånne tankar kjem til å bli døden for oss som art ein vakker dag. Så fokuser heller litt på kva du kan produsera og bidra heller aldri så lite til å halda menneskeslekta eit skritt lenger vekke frå kanten av juvet. Det verste som kan skje er at du blei ei erfaring rikare.
